---
layout: case
type: lead
title: 69 CO
language: it
case_name: accademico_assassinato
address: 69CO
---

Troviamo finalmente rifugio dall’umida Londra nella residenza degli O’Brien su Endell Street. Chiudo l'ombrello, mi sistemo il bavero del cappotto e la camicia, busso alla porta principale.

«Avete visto?» mi chiede Wiggins, indicando la finestra alla nostra sinistra. «C’era qualcuno a quella finestra. Una ragazza. Ci ha guardati per un attimo e poi è svanita.»

Prima di aver tempo per discuterne oltre, la porta si apre: è una giovane signorina, di quindici o sedici anni, bassa statura e con lunghi capelli castani: «Cosa volete?» ci chiede.

«Perdoni l'intromissione, ma stiamo indagando sulla morte di Lord Firk Wolmer, e crediamo che sua figlia Madelyn si trovi a questo indirizzo. È così?»

«Può darsi» risponde la ragazza, visibilmente infastidita dalla nostra presenza «ma se fosse qui, dubito che vorrebbe rispondere a due come voi, e proprio adesso... non ha forse appena perso il padre? Sembra inopportuno. Non credete?» replica senza troppi giri di parole.

«Capisco. In questo caso, forse potremmo porre o voi un paio di domande.»

«A me? Io? Ah, credo di sì allora. Entrate, che sembrate fradici» aggiunge. La seguiamo all’interno fino ad un modesto tavolo da pranzo.

«Allora... cosa vorreste sapere?» chiede.

«Ci manca un tassello sul rapporto del padre con Madelyn, abbiamo notizia che si confida con lei.»

«Non so bene cosa dirvi, farò del mio meglio. Sapete: è la prima volta che vengo coinvolta in un caso di omicidio. Anzi, è la prima volta proprio che vengo interrogata per qualche crimine. Ho conosciuto Madelyn a scuola: frequentiamo entrambe il Northwood College, all’8 CO. Cioè, io sono più grande, lei è capitata accanto al mio banco, ci siamo messe a chiacchierare e così via. Vediamo... del padre cosa posso dirvi? L'ho incontrato un paio di volte, la prima volta abbiamo fatto tutti e tre una passeggiata al parco, la seconda non mi ricordo. Mi sembra una brava persona, anzi è una brava persona... anzi, era. Da come ne parla Madelyn credo che vadano d’accordo, tutto sommato, insomma... come anche mio padre con me.»

«Vorremmo capire se il loro rapporto è in qualche modo cambiato, sia in relazione a quando si era rimesso dalla malattia, sia quando ha iniziato il suo nuovo lavoro.»

«Non ho capito bene la domanda. Forse no, cioè... non proprio. Volete sapere dopo che il padre ha cominciato a litigare con quelli dell’università? Madelyn mi diceva che doveva concentrarsi molto di più sullo studio. Comunque non vi fate strane idee: lei pensava che il padre lo stesse facendo anche nel suo interesse.»

«Cosa intendete?» chiede Wiggins: «È figlia di un Lord: uno penserebbe che sia già il tipo di persona che la scuola cerca di attirare.»

«Bene, allora non mi avete capito... o non mi sono spiegata io. Non è la parte del Lord che non vogliono, ma è la parte figlia che certe volte dà fastidio.»

«Ma il London University College è già una scuola mista. Anzi, è nota per essere stato il primo istituto di educazione superiore in tutta Inghilterra ad ammettere studenti di ambo i sessi.»

«Si, avete ragione, però a qualcuno questo non piace. Dai, non lo sapete? Non fate finta. Quelli che vogliono essere più selettivi e tornare alla tradizione vorrebbero fare un passo indietro. E Madelyn pensa che la battaglia del padre fosse più che altro per lei che per Anna, perchè è femmina, non c'entra niente la classe sociale. Non voglio spettegolare sulla mia migliore amica, ma andiamo... in questo momento non ha certo i voti necessari per essere ammessa, ma nemmeno presa in considerazione dall'University College!»

«E così suo padre le ha fatto pressioni affinché migliorasse i propri voti, per essere sicuro che tutti i suoi sforzi di deviare la politica dell'Ateneo non fossero vani...» suggerisce Wiggins, ragionando a voce alta.

«Eh no!»: un urlo giunge dal piano superiore.

Sentiamo passi affrettati scendere le scale. Ecco che compare Madelyn Wolmer: uno sguardo aggressivo stampato sul viso, pronta a sbottare. «Mio Padre non ha mai fatto alcuna pressione, nè a me nè su mia sorella Anna, chiaro? Voleva solo che fossimo felici! Volevo migliorare i miei voti perché voglio andare al College, volevo rendere mio padre orgoglioso di me e dimostrare che ce la posso fare, si: anche se sono femmina. Ma perché lo voglio io, non perché mi ha detto che devo! Sia ben chiaro!»

Fatta la sua parte, Madelyn sprofonda nella poltrona vicino alla mia, il respiro rotto dal pianto.

«Le mie più sentite scuse per il rude commento del mio collega, Madelyn cara. E condoglianze per la scomparsa di tuo Padre. Puoi credermi, in nome dell'amicizia e del rispetto che mi legava a lui» dico imbarazzato, con una mano

sulla spalla della ragazza, e l'altra serrata a stritolare il ginocchio di Wiggins. «A volte Wiggins parla prima di pesare bene le parole.» Wiggins abbassa lo sguardo, senza nemmeno provare a scusarsi.

Ma ben presto la rabbia svanisce dagli occhi di Madelyn, lasciando posto alla tristezza. Gli occhi scuri di lacrime sono quasi completamente coperti da capelli arruffati.

«Penso di poter capire, dottor Watson... ma non ho mai passato niente del genere prima d’ora, e... io...»

«Va tutto bene» le dico, avvicinando ancora la sedia e prendendole la mano.

«Madelyn, passerai momenti difficili, ma Sherlock Holmes troverà la persona che ha ucciso tuo padre: è una promessa che ti faccio. E più velocemente lavoriamo, più alte sono le possibilità che si riesca ad acciuffare il colpevole.»

«Adesso potrebbe anche essere in fuga» aggiunge Wiggins, ma la mia occhiata gli fa capire di aver commesso un'altro imperdonabile errore. Madelyn, dal canto suo, sforzandosi di trattenere di nuovo le lacrime, annuisce.

«Tutto quel che vogliamo sapere da voi è se esiste qualcuno che avrebbe voluto uccidere vostro padre.»

La ragazza scuote la testa con un singhiozzo insopportabile e scappa: «Voglio solo che tutto torni come prima! Voglio solo riavere papà! Cosa farà ora la mamma? Dovremo trasferirci? Dovrò cambiare scuola?»

«Andiamo, Wiggins. E la prossima volta cerca di usare un po’ più di tatto».