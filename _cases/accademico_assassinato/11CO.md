---
layout: case
type: lead
title: 11 CO
language: it
case_name: accademico_assassinato
address: 11CO
---

Avendo concluso che la disputa religiosa di Lord Wolmer merita ulteriori indagini passiamo dalla Chiesa Calvinista Gallese di Londra, sperando di trovare qualcuno che possa far luce sulla situazione.

Troviamo la porta principale aperta e all’interno un anziano gentiluomo che pulisce con cura le vetrate.

«Scusatemi» inizia Wiggins «potremmo farvi alcune domande?»

«Mmh...» replica il vecchio «cosa siete: giornalisti, investigatori o semplici impiccioni? Preferirei di no. Avete a che fare con la discussione fra Marlowe e Firk?»

 «Potrebbe essere...» replica Wiggins. «E voi siete...?»

«Potete chiamarmi Brady. Militare in pensione. Passo gran parte del mio tempo facendo lavoretti qui in chiesa, per essere sicuro che tutto sia in ordine fra una funzione e l’altra.»

«Vedo. Faremo un'offerta se scende da quella scala.»

«È una tragedia. Eh, sì. Marlowe non ha tutte le rotelle a posto. È devoto, anche troppo, ma non ha tutte le rotelle a posto. E Firk? Un brav’uomo, ma ingenuo. Ha scelto la persona sbagliata con cui iniziare una discussione. Futili motivi.»

«Chiederei troppo nel sapere perché dite questo?»

«Come perché?! Marlowe Enright non è il tipo che lascia perdere. Specialmente contro chi propugna un’eresia in sua presenza. Era una sciocca discussione su quanti angeli potessero danzare sulla capocchia di uno spillo, ditemi un po' voi se ha senso. Marlowe insisteva che gli angeli sono sostanzialmente onnipotenti e non possono essere confinati nello spazio. Stupidamente Firk si mette a sostenere la tesi opposta dicendo che invece occupano uno spazio ben definito e Marlowe da quel momento comincia ad esser furibondo. E' un periodo che non parla di altro che non sia un nuovo argomento che ha trovato per dimostrare che Firk si sbagliava. Tutti abbiamo provato a ragionare con loro – specialmente con Firk, che con Marlowe non ci si ragiona in nessun caso – ma invano. L'ha letta quella bella lettera sul giornale di oggi? Perfino il reverendo Potter ha provato a intervenire e a convincere Marlowe che questa storia non era poi così importante, che la serenità tra i membri di una comunità viene prima... La cosa peggiore è che non abbia voluto farlo neanche Firk, che trovava il tutto piuttosto divertente.»

Perplesso ed immobile, resto in un silenzio ebete: penso tra me che, qualora questa scemenza sia il movente di un omicidio, farò bene a darmi all'ippica. Ma Wiggins non è da meno: si esprime addirittura ad alta voce: «Pensate sia possibile che Marlowe abbia ucciso Firk a causa di questa disputa?»

«Questa domanda potevate pure risparmiarvela. Mai e poi mai. E' lui che spettegola in giro della relazione tra Firk e la signora Merriman, ma non sarebbe arrivato ad uccidere. Da quando sono andato in pensione passo qui la maggior parte del mio tempo e conosco Marlowe Enright abbastanza da sapere che è un uomo da Vecchio Testamento, se ce n’è uno per tutti i diavoli! Farebbe di tutto per vincere questa disputa, eccetto infrangere uno dei dieci comandamenti, e credo che lì dentro ci sia qualcosa che riguarda uccidere la gente.»

«Sì, credo ci sia qualcosina verso la fine» scherza Wiggins, non sapendo cosa dire.

«Pregate, fratelli, e troverete la verità. Anche Marlowe pregava, soprattutto affinché Firk vedesse la luce. La sua arma prediletta è la preghiera, non i coltelli. Ed ora, lasciate pure le vostre offerte in fondo.»