---
layout: case
type: lead
title: 1 SO
language: it
case_name: accademico_assassinato
address: 1SO
---

Dopo aver spiegato il nostro interesse per il caso di Lord Wolmer alla signora in accettazione, le porte dell’orfanotrofio St. James si spalancano e veniamo condotti nell’ufficio del direttore: Sir Henry Adam.

Sir Henry ci sovrasta quando si alza dalla scrivania per salutarci. È alto più di un metro e novanta, ha spalle enormi

 ed un vestito dal taglio perfetto, con scarpe scintillanti. Tutto in netto contrasto con quel che abbiamo visto attraversando i corridoi dell'edificio. «Come posso servirvi?» chiede.

«Ci chiedevamo se potevate parlarci dei progetti di espansione dell’orfanotrofio» faccio io.

«Se proprio devo raccontarvi questa storia, anche il povero Lord Wolmer troverà un posto in essa. Avrebbe potuto giocare un ruolo più positivo, ma così non è stato.»

«Cosa intendete?» chiede Wiggins.

«Spero di non annoiarvi con dettagli che conoscete già, ma Sir Clifford Roberts, uno dei nostri maggiori benefattori, intendeva acquistare la proprietà confinante – quella che vedete dalla finestra lì in fondo – ed aveva offerto una somma più che consona».

I nostri occhi seguono i suoi verso la finestra. Dalle nostre sedute ci pare di vedere un magazzino forse cadente, o almeno in disuso da diverso tempo. Sir Henry Adam accende una sigaretta, giocherellando con la scatolina dei fiammiferi. «Sir Clifford voleva trasformare quella bruttura in una espansione per l’orfanotrofio. Abbiamo un disperato bisogno di spazio, il sovraffollamento ci porta a gestire contagi, intasamenti, incidenti di ogni sorta. Comunque, per ragioni a me incomprensibili, Lord Wolmer ha infine rifiutato l’offerta.»

«E Clifford come ha reagito al rifiuto?» chiedo, proprio mentre Sir Adam lancia il pacchetto di fiammiferi, che atterra sonoramente in mezzo agli altri, identici, del ristorante Romano, in uno svuotatasche dall'altra parte della scrivania.

«Sir Clifford è il vero prototipo del gentiluomo. Che non si scherzi su questo. Lo conosco da anni e non è un uomo lesto all’ira. Tuttavia va ammesso che fosse abbastanza adirato per questa faccenda. In seguito al rifiuto iniziale di Lord Wolmer, si è fermamente rifiutato di trattare ancora.»

«Vi aspettate che chi erediterà l'immobile, sarà più propenso a vendere?»

Il direttore dell'orfanotrofio si sistema nervosamente sulla sua bella poltrona: «Suppongo che ad ereditare il terreno sarà la moglie.»

«Sapete se Sir Clifford ha un progetto alternativo? O un alibi per ieri sera?»

Prende un respiro, inghiotte a fatica: «Non saprei come rispondere, ad entrambe le domande» afferma sobriamente.