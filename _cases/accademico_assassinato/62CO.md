---
layout: case
type: lead
title: 62 CO
language: it
case_name: accademico_assassinato
address: 62CO
---
Troviamo Maria Chaffe quanto abbiamo di più vicino ad un testimone oculare nella sua casa vicino al punto in cui Lord Wolmer è stato ucciso. Ci accoglie sulla porta: è una donna di mezza età, bassa, vestita in modo trasandato e con i capelli arruffati.

«Oh, voi dovete essere i detective! Entrate, entrate, prego...» ci implora. «Non fate caso ai gatti.»

Ne contiamo cinque bighellonare nel corridoio. La donna si ferma accarezzandoli tutti per nome, prima di condurci in salotto: «Qui è dove stavo seduta quando è accaduto il fattaccio» racconta, indicando la finestra sul muro di fronte. Si siede sul sofà invitandoci a fare lo stesso. Un gatto a macchie marroncine le salta immediatamente in grembo.

«Mi stavo sistemando con Chester, qui, per leggere un po’. Deve essere stato poco dopo le otto.» Le facciamo notare che, secondo il rapporto della polizia, erano le sette.

«Veramente? Avrei giurato che fosse più tardi. Mi sono regolata con il buio, sembrava notte.»

Ci guardiamo con aria perplessa: «Siamo alla metà di marzo, signora; il sole tramonta alle sei e un quarto» spiega con delicatezza Wiggins.

«Oh, è davvero così. Già è marzo? Beh, forse la mia mente non è più lucida come un tempo. Sia come sia, dicevo che Chester ed io stavamo seduti proprio qui con un libro quando è successo il fattaccio. Ho visto un breve lampo di luce nella pioggia, poi sentito una voce spaventata. La luce si è spenta è c’è stato un suono, come un grugnito o un piagnucolio. All’inizio non ci ho fatto molto caso: pensavo che qualcuno fosse semplicemente inciampato. Ma ho preso una candela, messo su l’impermeabile e mi sono affacciata a controllare. C’era il tizio che i giornali chiamano Lord Wolmer steso a terra. Stava ansimando, non riusciva a respirare, come se avesse un malore, ma sul momento non ho visto che era stato pugnalato. Allora sono andata a cercare aiuto e quando sono tornata con un poliziotto era morto stecchito.»

«Vi è sembrato di vedere qualcun'altro dalla finestra? O solo Lord Wolmer?»

«Non sono riuscita a distinguere niente. Era piuttosto buio quando è successo: deve essere stato un po’ dopo le otto.»

«Non vorrei essere scortese, signora, ma abbiamo appena stabilito che quello che avete visto è successo prima delle sette» rimarca Wiggins.



 «Oh, certo. Mi dispiace, dove ho messo la testa oggi?» risponde. Il gatto si alza dal grembo di Miss Chaffe, inarcando la schiena, la coda che punzecchia l’aria. Giunti a questo punto, ci sembra che Chester sia l'unico testimone affidabile e decidiamo di andarcene.