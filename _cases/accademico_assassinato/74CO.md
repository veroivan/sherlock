---
layout: case
type: lead
title: 74 CO
language: it
case_name: accademico_assassinato
address: 74CO
---

Alla reception dello studio contabile per cui lavora Ross Merriman ci indicano una scrivania sul fondo di una lunga stanza. Ci lavora un uomo basso, rasato di fresco, sembra appisolato con la testa all'indietro: «Il signor Merriman?»

«Sì? Scusate, stavo riflettendo» risponde l’uomo cercando gli occhiali.

«Stiamo indagando su di un omicidio per conto di Scotland Yard: vorremmo farvi alcune domande.»

«Dubito che potrò esservi di alcun aiuto, ma farò quel che posso. Chi è stato ucciso?»

«Ma come? Non sa? Lord Firk Wolmer. Pensavo lo aveste già saputo.»

«Ma è terribile» risponde. La sua voce sembra sincera, ma non troppo colpito dalla notizia. Le nostre facce hanno stampato un punto interrogativo sulla fronte, che lo costringe a continuare. «Sul serio, non lo sapevo. Sono al lavoro da stamattina presto, e quando sono uscito di casa il giornale del mattino non era ancora nella cassetta delle lettere.»

«Conoscevate Lord Wolmer? Che rapporto ha con vostra moglie?»

«In verità ho interloquito con lui solo una volta, per pochi minuti, alla cerimonia per il suo ingresso nel Dipartimento. Tutto quello che so è che Genevieve ne parlava molto bene, ma non le faccio più molte domande a proposito del suo lavoro.»

«Non sembrate un tipo molto geloso» interviene Wiggins. Merriman accenna una risatina sofferta.

«Immagino allora che voi sappiate già quale sia la condizione del mio rapporto coniugale. Per essere estremamente espliciti: a questo punto della nostra storia, Genevieve ed io siamo più coinquilini che marito e moglie. Divorzieremmo pure, così da andare ognuno per la propria strada... ma nessuno di noi può oggi permettersi da solo un alloggio decente. E per una donna, abitare da sola sembrerebbe più che inopportuno: c'è gente piuttosto bigotta in questa parte della città. Alla fine parliamo un po’, la maggior parte delle sere ci facciamo compagnia, spesso mangiamo assieme: non mi pesa per nulla. Ma proprio per questo la scintilla non c’è più, e nessuno dei due ha alcun interesse a ritrovarla.»