---
layout: case
type: lead
title: 22 SO
language: it
case_name: accademico_assassinato
address: 22SO
---

Troviamo il laboratorio di H.R. Murray – solitamente un alveare in piena attività – sorprendentemente tranquillo. Lo stesso Murray è seduto su una panca e sta leggendo una copia del Times di oggi.

«Permesso, si può?» Wiggins bussa sul tavolino.

«Signori miei! Qual buon vento!» esclama, raddrizzandosi e mettendo da parte il giornale.

«Pensavamo che vi potesse essere capitata fra le mani qualche prova del delitto...»

«Caso Wolmer? E infatti non vi sbagliate. Ve le porto subito».

Murray scompare attraverso la porta in fondo al laboratorio, ritornando poco dopo con una scatola. Ci chiede di avvicinarci al tavolo su cui sta disponendo il contenuto. Per cominciare attira la nostra attenzione su un fiammifero parzialmente consumato: «Questo è stato trovato per terra vicino al corpo. Dalla bruciatura è evidente che si è spento immediatamente dopo essere stato acceso».

«Non potrebbe essere di qualcuno che si era acceso una sigaretta passando di lì?» chiedo.

«Potrebbe. Il fiammifero proviene da qui» aggiunge, tirando fuori una scatola da cui mancano tre fiammiferi. Sulla scatola è stampato il nome Romano’s.

Tra gli effetti personali, Murray ci mostra un portafoglio in pelle e un orologio d’oro finemente decorato: «Il portafoglio è fatto a mano, è prodotto da Roberts & Parfitt. Conteneva qualche sterlina in banconote di piccolo taglio e una nota firmata da Edward Quimby, il preside della facoltà. L’orologio ha le iniziali di famiglia: apparteneva al precedente Lord Wolmer. Se aveva ancora addosso questi oggetti, non si tratta certo di rapina.»

«Ho dovuto leggere un bel pacco di lettere. Le lettere di Enright sono su una disputa teologica, mentre la risposta di Wolmer sembra un tentativo ben mascherato di innervosirlo ancora di più. La signora Lappin è invece l’insegnante di Madelyn: ha scritto a Lord Wolmer per informarlo dei progressi tutt’altro che notevoli della figlia, e lui le ha risposto mostrandosi preoccupato per le difficoltà. La lettera al Times doveva essere un editoriale sull’opportunità di espandere l’insegnamento universitario in maniera paritaria, come già si sta tentando con le ragazze, anche per le classi sociali inferiori. Tutte queste lettere sembrano in corso di elaborazione.»

«E il grande annuncio?» chiede Wiggins.

«Questo non saprei. Ho cercato, ma niente che possa indicare a cosa si riferisse.»

![]({{site.baseurl}}/assets/images/accademico_assassinato/22SO.jpg)