---
layout: case
type: lead
title: 67 CE
language: it
case_name: accademico_assassinato
address: 67CE
---
Quando arriviamo a casa di Pamela Litchfield, riceviamo un benvenuto tiepidino.

«Giornalisti?» ci chiede. Ci pensa un po' su, prima di invitarci ad entrare, guardandoci dalla testa ai piedi.

«La notizia è stata un colpo particolarmente duro per mia sorella. Voi giornalisti non siete per niente delicati. Siate brevi ed educati, come si conviene ad una nobile signora. E non dico per dire: se non si fa rispettare lei, mi faccio rispettare io.»

«Grazie madame. Faremo del nostro meglio per non turbarla» con grossi inchini degli irregolari dietro di me.

Veniamo condotti in salotto, dove Lady Maud Wolmer siede ad un lato del divano – in parte appoggiata sul bracciolo, con un braccio sullo stomaco. Le lacrime ancora brillano sul viso. E' una donna con lunghi capelli castani e una corporatura minuta, un po' scialba in viso, e non certo energica come la sorella. È sulla quarantina, poco più giovane di Lord Wolmer.

Ms. Litchfield, cercando di giustificare la nostra intrusione, ci presenta degnamente: «... resto io qui con te: se ti scocciano li mando via.»

«Ci conosciamo già, Pamela...» dice tristemente. «Questo è il dottor Watson, fraterno amico di Sherlock Holmes». Ed alzando lo sguardo verso di lui: «Sapevo che alla fine sarebbe successo: non è stato suicidio, ma il risultato non cambia».

Non so che dire: «Le mie condoglianze, Maud. Mi piacerebbe spendere qualche parola più significativa in ricordo di Firk, ma abbiamo un assassino a piede libero. Quindi, permettimi di essere il più indolore possibile: la nostra prima domanda è se conoscete qualcuno che avrebbe voluto fargli del male.»

Lady Maud scrolla le spalle sconsolata: «Me lo sono chiesta io stessa, notte e giorno. So che ultimamente è stato terribilmente diretto con le parole, ma non riesco ad immaginare che qualcuno fosse tanto arrabbiato da arrivare ad ucciderlo.»

«Parlatemi allora di queste persone che avrebbe fatto arrabbiare.»

«Da dove parto?» si chiede roteando gli occhi: «Beh, per cominciare c’è il preside della facoltà. Ha scelto Firk come direttore del Dipartimento di Filosofia perché vedeva in lui l'alfiere della prestigiosa classe nobiliare: il simbolo perfetto di quello che avrebbe voluto che l’università diventasse. Ma poi Firk ha iniziato ad essere critico verso quello stesso principio, a cui in findei conti doveva il posto. Era esplicito nel dire che l’Università doveva calarsi nel presente e smetterla di dar valore alle relazioni fra famiglie e ai vecchi titoli nobiliari. La borghesia industriale scalcia ormai per entrare nel sistema, e la classe operaia ne è completamente tagliata fuori.

Poi c’è Marlowe Enright, un uomo conosciuto in chiesa: Firk sapeva che aveva un punto di vista ortodosso e fervente sulla teologia, eppure iniziò deliberatamente una discussione pur di fargli saltare i nervi. È stato più di un mese fa: ogni volta che incontravamo Marlowe in chiesa cominciavano a punzecchiarsi con qualche nuova prova a supporto dei loro punti di vista, come fosse la cosa più importante del mondo.

E possiamo dimenticare Clifford Roberts? È un uomo ricco che voleva comprare un pezzo di terra da Firk per espandere l’orfanotrofio. Si aspettava che gli vendesse quel terreno con un grosso sconto, visto che a suo dire si trattava di una buona causa. Glielo doveva forse regalare? Si vede che per certe persone ci sono prezzi troppo alti da accettare. Firk chiedeva il settanta per cento del valore di mercato, ma considerato quanto sono salite ultimamente le stime delle proprietà immobiliari, era praticamente regalato. Ma questi non sono gli unici con aveva attaccato briga... potrei continuare...» Le lacrime ricominciano a scendere.

Wiggins, stranamente concentrato, prende meticolosi appunti mentre la signora elenca i possibili nemici del marito:

«Watson, chiedi della malattia» suggerisce.

«Ragazzo, dall'ultima volta che il dottor Watson aveva

visto mio marito, la sua salute aveva fatto progressi meravigliosi. Eravamo entrambi piuttosto incerti sul fatto di sospendere l’assunzione dei medicinali, ma in effetti ogni giorno che passava vedevamo miglioramenti. Aveva ragione lei Dottore: tutte quelle droghe mischiate erano veleno. Firk ha superato quella dipendenza grazie ai suoi preziosi consigli. Si sentiva come se avesse avuto una seconda possibilità dalla vita, e voleva viverla al massimo.»

Lady Maud distoglie dai nostri volti lo sguardo appassionato dal racconto, fissa il taccuino e poi – ora triste e vuota – lo perde oltre la grande finestra. «Si è semplicemente spinto troppo in là... e guardate cosa gli è successo.»