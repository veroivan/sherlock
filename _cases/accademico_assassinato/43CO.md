---
layout: case
type: lead
title: 43 CO
language: it
case_name: accademico_assassinato
address: 43CO
---

Quando arriviamo Lestrade sta finendo di esaminare la scena del crimine. La pioggia della notte precedente si è affievolita e rimane soltanto una nebbia sottile.

«Pensavo che un caso di questa portata avrebbe staccato Holmes dal suo oppio, e invece... ancora non si è visto.»

«Lo speravo anch’io, ma dovrete accontentarvi di noi: forse quel diavolaccio ha già risolto il mistero. Comunque, sempre al vostro servizio» dico, toccandomi il cappello.

«Ah, certamente, apprezzo lo stesso» risponde Lestrade. Ci conduce oltre il blocco della polizia fino a un punto del marciapiede su cui è ancora visibile una macchia di sangue, sbiadita dall'acqua.

«Uno dei miei agenti è stato fermato ieri sera poco dopo le sette da una donna, che lì per lì ha creduto fosse pazza. Insisteva che qualcuno era ferito e aveva bisogno di aiuto, così l’ha seguita. Alla fine era peggio di quello che diceva: proprio qui sul marciapiede» continua, indicando la macchia di sangue «l’agente ha trovato Lord Wolmer che sanguinava nel buio. Rendendosi conto della gravità della situazione ha fermato i primi due passanti mandandone uno a chiamare un lampionaio, un tizio di nome Livingston, e l’altro dal medico più vicino, un certo dottor Ainstree. Lui è rimasto con Lord Wolmer cercando di fare del proprio meglio per arrestare l’emorragia, ma era troppo tardi. Il corpo di Lord Wolmer è stato portato al St. Bartholomew. I suoi effetti personali invece li ha prelevati H.R. Murray, il criminologo.»

«Avete già parlato con la moglie?»

«No. Volevo parlare con le figlie: frequentano entrambe il Northwood College, all’8 CO.»

«Qualche indizio su chi possa esserci dietro tutto questo?» chiede Wiggins.

«Niente di concreto. Eppure c’è sempre qualcuno a portata d’orecchio a Londra: questo poveraccio è stato pugnalato in mezzo ad una strada, ma nessuno è stato testimone dell’omicidio, a parte la donna dall’altra parte della strada che ha visto qualcosa dalla finestra.»

«E la pista dell’università?»

«La pista dei colleghi è calda: ci hanno detto che di frequente parlava con tale Alan Shore. Che oggi non è in ufficio, strano vero? Non abbiamo ancora potuto interrogarlo. Dice che abita al 48 CO.» Mi congedo, lanciando un'ultima occhiata al grande coagulo rimasto sul marciapiede, e poi agli irregolari, raccolti tutt'attorno.